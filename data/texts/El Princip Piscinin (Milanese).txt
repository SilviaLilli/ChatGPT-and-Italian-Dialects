Hoo imparaa prest a ricognoss mej sto fior. Sul pianetta del princip piscinin gh’eren semper staa di fior sempliz guarnii domà de ona raggera de foeuj, che tegneven pòcch pòst e daven fastidi a nissun. Lor compariven ona mattina in mezz a l’erba e poeu se smorzaven de sera. Ma quell là l’aveva buttaa on dì, da ona somenza vegnuta chissà da indoe, e ’l princip piscinin l’aveva faa la guardia da visin a questa bròcca piscinina che la ghe somejava a nissun’altra bròcca. La podeva vess ona sòrta noeuva de baobab. Ma l’arbust l’ha dismettuu prest de cress e l’ha taccaa a preparà on fior. El princip piscinin che l’assisteva a la formazion de on gran botton, el se sentiva che la saria vegnuda foeura on’apparizion miracolosa, ma el fior el dismetteva mai de preparass a vess bell, riparaa de la soa camera verda. El scerniva con cura i sò color, el se vestiva pian pian, el giustava i sò foeuj voeuna a voeuna. El voreva minga vegnì foeura tutt strafugnaa compagn d’on papaver. El voreva nò sortì, se prima l’era minga al massim splendor de la soa bellezza. Eh, sì, gh’era in tutt ques on grand ginginament! La soa preparazion misteriosa l’era durada on sacch de dì. E poeu, te chì, che ona mattina, pròppi a l’ora che se leva el sô, el s’era faa vedè. E lù che l’aveva laoraa con tanta precision, l’ha dii, intant ch’el sbagagiava: «Ah! Me son dessedaa da pòcch. Ve cerchi scusa, sont anmò tutt sperlusciaa». El princip piscinin, allora, l’era minga riessii a scond la soa ammirazion: «Come te see bell!». «Vera.» L’ha dii el fior con dolcezza. «E son nassuu insèma al sô». El princp piscinin l’aveva intuii che l’era nò tanto modest, ma l’era inscì commovent! «Mì credi che l’è ora de fà la colezion», l’aveva dii subit lù, «te gh’avariet la bontà de pensà a mi». E el princip piscinin, on poo confus, l’era andaa a cercà on dacquador d’acqua fresca e l’aveva servii al fior la soa colezion.

Reference:
A. De Saint-Exupéry, El Princip Piscinin. Cont i acquarèi de l’autor in lingua milanesa, Massimiliano Piretti Editore, Bologna, 2015, Chapter 8. 
