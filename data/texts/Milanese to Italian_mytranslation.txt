Ho imparato presto a conoscere meglio questo fiore. Sul pianeta del piccolo principe c’erano sempre stati fiori semplici, ornati con una sola corona di petali, che occupavano poco spazio e non davano fastidio a nessuno. Apparivano una mattina in mezzo all’erba e poi si spegnevano la sera. Ma quello lì era spuntato un giorno da un seme venuto chissà da dove, e il piccolo principe l’aveva sorvegliato da vicino questo piccolo rametto che non assomigliava a nessun altro rametto. Poteva essere una specie nuova di baobab. Ma l’arbusto smise presto di crescere e cominciò a preparare un fiore. Il piccolo principe, che assisteva al formarsi d’un bocciolo grandissimo, sentiva che doveva uscire un’apparizione miracolosa, ma il fiore non smetteva mai di prepararsi a essere bello, riparato dentro la sua camera verde. Sceglieva con cura i suoi colori, si vestiva piano piano, aggiustava i suoi petali uno ad uno. Non voleva uscire fuori tutto stropicciato come un papavero. Non voleva uscire, se non era prima al massimo splendore della sua bellezza. Eh, sì, c’era in tutto questo una grande civetteria! La sua preparazione misteriosa era durata un sacco di giorni. E poi, ecco che una mattina, proprio all’ora che si leva il sole, s’era fatto vedere. E quello, che aveva lavorato con tanta precisione, disse mentre sbadigliava: «Ah! Mi sono appena svegliato. Vi chiedo scusa, sono ancora tutto spettinato». Il piccolo principe allora non riuscì a nascondere la sua ammirazione: «Come sei bello!». «È vero.» Disse il fiore con dolcezza. «E sono nato insieme al sole». Il piccolo principe intuì che non era tanto modesto, ma era così commovente! «Credo che è ora di fare colazione», disse allora quello, «avresti la bontà di pensare a me». E il piccolo principe, un po’ confuso, andò a cercare un annaffiatoio di acqua fresca e servì al fiore la sua colazione.
