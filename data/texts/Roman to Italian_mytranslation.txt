Ho imparato subito a conoscere questo fiore. Sul pianeta del piccolo principe c’erano sempre stati alcuni fiori normali, con una sola corona di petali, che occupavano poco spazio e non disturbavano nessuno. Comparivano una mattina in mezzo all’erba e la sera si spegnevano. Ma questo fiore era spuntato un giorno, da un seme arrivato da chissà dove, e il piccolo principe aveva controllato da vicino questo rametto che non assomigliava a nessun altro rametto. Poteva pure essere una specie nuova di baobab. Ma il rametto smise di crescere e cominciò a preparare un fiore. Il piccolo principe, che vedeva questo bocciolo enorme, sentiva che sarebbe uscita fuori un’apparizione miracolosa, ma il fiore, ben riparato nella camera verde in cui abitava, non la smetteva di prepararsi a essere bello. Sceglieva bene i colori, si vestiva piano piano, sistemava i petali uno per uno. Non voleva uscire tutto stropicciato come un papavero. Voleva comparire soltanto nel pieno della sua bellezza. Eh, sì, in tutto ciò c’era parecchia civetteria! La sua toeletta misteriosa era durata giorni e giorni. E poi, ecco che una mattina, proprio sul fare dell’alba, s’era fatto vedere. E disse sbadigliando, dopo che aveva lavorato con tanta precisione: «Ah! Mi sono appena svegliato. Scusa, Sono tutto spettinato». Il piccolo principe allora gli disse, tutto contento di vederlo: «Come sei bello!». «È vero.» Gli rispose piano piano il fiore. «E sono nato insieme al sole». Il piccolo principe capì che il fiore non era per niente modesto, ma era così commovente! «Credo che è ora del cappuccino», aveva detto, «ti va di pensare a me». E il piccolo principe, si confuse un po’ e andò a cercare un annaffiatoio con l’acqua fresca e gli diede la colazione.
