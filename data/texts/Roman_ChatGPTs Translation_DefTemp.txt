Ho imparato subito a conoscere questo fiore. Sul pianeta del principino c'erano stati sempre certi fiori normali, con una corona di petali sola, che occupavano poco posto e non disturbavano nessuno. Comparivano una mattina in mezzo all'erba e la sera si spegnevano. Ma questo fiore un giorno era spuntato, da un seme che era arrivato da chissà dove e il principino aveva controllato da vicino questo rametto che non somigliava a nessun altro rametto. Poteva pure essere una specie nuova di baobab. Ma il rametto smise di crescere e iniziò a preparare un fiore. Il principino, che vedeva questo bocciolo enorme, sentiva che sarebbe uscita fuori un'apparizione miracolosa, ma il fiore, ben riparato nella sua camera verde in cui viveva, non smetteva di prepararsi per essere bello. Sceglieva bene i colori, si vestiva piano piano, sistemava i petali uno per uno. Non voleva uscire tutto stropicciato come un papavero. Voleva comparire solamente nel pieno della sua bellezza. Eh, sì, in tutto questo c'era molta civetteria! La sua toilette misteriosa era durata giorni e giorni. E poi, ecco che una mattina, proprio in punta d'alba, si era fatto vedere. E disse sbadigliando, dopo che aveva lavorato con tanta precisione: «Ah! Mi sono svegliato proprio ora. Scusa, sono tutto spettinato». Il principino allora gli disse, tutto contento di vederlo: «Quanto sei bello!». «È vero» rispose piano piano il fiore, «sono nato assieme al sole». Il principino capì che il fiore non era per niente modesto, ma era così commovente! «Mi sa che è ora del caffè» aveva detto, «ti va di pensare a me». Il principino si imbarazzò un pochino e andò a cercare un annaffiatoio con dell'acqua fresca e gli diede la colazione.
