Ho imparato subito a conoscere questo fiore. Sul pianeta del principino c'erano sempre stati certi fiori normali, con una corona di petali sola, che occupavano poco posto e non disturbavano nessuno. Apparivano una mattina in mezzo all'erba e la sera si spegnevano. Ma questo fiore un giorno era spuntato, da un seme che era arrivato da chissà dove e il principino aveva controllato da vicino questo rametto che non somigliava a nessun altro rametto. Poteva pure essere una nuova specie di baobab. Ma il rametto smise di crescere e iniziò a preparare un fiore. Il principino, che vedeva questo bocciolo enorme, sentiva che sarebbe uscita fuori un'apparizione miracolosa, ma il fiore, ben riparato nella camera verde dove abitava, non smetteva di prepararsi per essere bello. Sceglieva bene i colori, si vestiva lentamente, sistemava i petali uno per uno. Non voleva uscire tutto stropicciato come un papavero. Voleva apparire solamente nel pieno della sua bellezza. Eh, sì, in tutto questo c'era parecchia civetteria! La sua toilette misteriosa era durata giorni e giorni. E poi, ecco che una mattina, proprio al primo sole, si era fatto vedere. E disse sbadigliando, dopo che aveva lavorato con tanta precisione: «Ah! Mi sono svegliato proprio ora. Scusa, sono tutto spettinato». Il principino allora gli disse, tutto contento di vederlo: «Quanto sei bello!». «È vero» gli rispose lentamente il fiore, «sono nato assieme al sole». Il principino capì che il fiore non era per niente modesto, ma era così commovente! «Penso che sia ora del cappuccino» aveva detto, «ti va di pensare a me». Il principino si imbarazzò un po' e andò a cercare un annaffiatoio con l'acqua fresca e gli diede la colazione.
