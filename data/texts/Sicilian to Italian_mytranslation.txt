Presto ho imparato a conoscere meglio questo fiore. C'erano sempre stati sopra il pianeta del piccolo principe fiori molto semplici, con una sola corona di petali, che non occupavano spazio e non disturbavano nessuno. Apparivano una mattina in mezzo all'erba e si spegnevano la sera. Ma questo era spuntato un giorno da un seme venuto da non si sa dove, e il piccolo principe aveva sorvegliato da vicino questo germoglio che non assomigliava a nessun altro germoglio. Poteva essere una specie nuova di baobab. Ma il germoglio presto smise di crescere e cominciò a preparare un fiore. Il piccolo principe, che assisteva al formarsi d'un bocciolo grandissimo, sentiva che doveva uscire un'apparizione meravigliosa, ma il fiore non finiva mai di prepararsi a essere bello, riparandosi dentro la sua camera verde. Sceglieva con tanta cura i suoi colori, si vestiva piano piano, aggiustava i suoi petali uno ad uno. Non voleva uscire stropicciato come un papavero. Voleva apparire spendente di bellezza. Eh, sì, faceva le moine un po’ come una civetta. Questa toeletta misteriosa era durata giorni e giorni. E poi, ecco che una mattina, proprio al sorgere del sole, s'era mostrato. E quello, che aveva lavorato con tanta precisione, disse sbadigliando: «Ah! Mi sono appena svegliato. Scusami, sono ancora tutto spettinato». Il piccolo principe allora non poté frenare la sua ammirazione: «Come sei bello!». «È vero.» Rispose con dolcezza il fiore. «E sono nato insieme al sole». Il piccolo principe pensò che non era tanto modesto, ma era tanto commovente! «Credo che sia ora del caffè latte", aggiunse, «vorresti pensare a me». E il piccolo principe, tutto confuso, andò a cercare un annaffiatoio pieno di acqua fresca e servì al fiore la sua colazione.
