Prestu ’mparai a canuscilu megghiu stu ciuri. C’avianu statu sempri supra u pianeta dû principinu ciuri assai semplici, cu na curuna sula di pampineddi, chi ’un pigghiavanu postu e ’un disturbavanu a nuddu. Cumparianu na matina ’n mezzu all’erva e s’astutavanu a sira. Ma chistu avia spuntatu ’n jornu, di na simenza vinuta ’un si sapi dûnni, e u princinu l’avia puntatu di vicinu stu girmogghiu chi ’unn’assumigghiava a nuddu autru girmogghiu. Putia essiri na specî nova di baobab. Ma u girmogghiu prestu accabbau di crisciri e cuminciau a priparari ’n ciuri. U principinu, chi assistia ô furmarisi d’un bucciolu grannissimu, sintia chi nn’aviâ nesciri ’n apparizioni mmiraculusa, ma u ciuri ’unn’a finia mai di pripararisi a essiri beddu, riparannusi rintra a so cammara virdi. Zicchiava cu tanta cura i so’ culura, si vistia chianu chianu, aggiustava i so’ pampineddi a una a una. ’Un vulia nesciri munciuniatu comu na paparina. Vulia cumpariri splinnenti di biddizza. Eh, sì, si smurfiava ’n pocu comu na cucca. Sta tuletta mistiriusa avia ruratu jorna e ghiorna. E poi, eccu chi na matina, propiu quanni si susi u suli, s’avia mustratu. E iddu, c’avia travagghiatu cu tanta pricisioni, rissi sbarigghiannu: «Ah! M’arruspigghiu ora. Mâ scusari, sugnu ancora tuttu spittinatu». U principinu allura ’un potti frinari a so ammirazioni: «Comu sì beddu!». «Veru è.» Arrispunniu cu rucizza u ciuri. «E nascivi ’nsemmula cû suli». U principinu pinsau chi iddu ’unn’era tantu mudestu, ma era tantu cummuventi! «Criu chê ura dû cafellatti», aggiungiu, «vulissi pinzari a mia». E u principinu, tuttu cunfusu, jiu a circari n’arrusciaturi chinu di acqua frisca e apprisintau ô ciuri a so culazioni.

#Reference:
A. de Saint-Exupéry, "U principinu. Cu l’acquarelli di l’autori", traduzioni dû francisi ’nsicilianu di M. Gallo, Edition Tintenfass, Neckarsteinach, 2023, Chapter 8.
